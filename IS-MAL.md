# Mal for emnebeskrivelser

# Emnekode og emnenavn
Merk at Studieutvalgets godkjenning av studieplan med emnebeskrivelser ikke innebærer en godkjenning av emnekodene. Emnekoder tildeles administrativt av Studieavdelingen.
# Antall studiepoeng – startsemester – varighet – undervisningssted
Det vises til omtale av emnestørrelse under punktet Studieprogrammets oppbygging i mal for studiebeskrivelser.
# Studieprogram
Her angis hvilke(t) studieprogram emnet inngår i, eventuelt om emnet kan inngå i lærerutdanning.
# Undervisningsspråk
Her angis hvilket språk det undervises på.
# Forkunnskapskrav
Forkunnskapskrav regulerer forholdet mellom ulike emner og må ses i forhold til punktet Vilkår for å gå videre i studieprogrammet i mal for studiebeskrivelser. Dersom det er spesielle forkunnskapskrav for emnet, angis disse her. Det vises til retningslinjer for emnekoder og emnenavn, fastsatt av Studieutvalget.
# Anbefalte forkunnskaper
Anbefalte forkunnskaper regulerer forholdet mellom ulike emner og må ses i forhold til punktet Vilkår for å gå videre i studieprogrammet i mal for studiebeskrivelser. Dersom det er anbefalte forkunnskaper for emnet, angis disse her. Det vises til retningslinjer for emnekoder og emnenavn, jf. over.
# Læringsutbytte
I emnebeskrivelsen presiseres læringsutbyttet i det enkelte emne. Det vises til nasjonalt kvalifikasjonsrammeverk for livslang læring. Når det gjelder konkret formulering av læringsutbytte, vises det til for eksempel Blooms taksonomi. Se også mal for studiebeskrivelser over. Det må være samsvar mellom formulert læringsutbytte, arbeidsformer og hva studentene er prøvd i gjennom eksamen/vilkår for å gå opp til eksamen.
Fakultetene/fagmiljøene står fritt til å avgjøre om det er hensiktsmessig å tredele læringsutbytte på emnenivå, men innenfor ett og samme program bør det være lik tilnærming. For studieprogram som følger rammeplan og nasjonale retningslinjer, vil det være mest hensiktsmessig at man følger samme oppsett som er fastsatt nasjonalt. Dette kan innebære en tredeling også på emnenivå.
# Innhold
Her gis en presis beskrivelse av innholdet i emnet.
# Undervisnings- og læringsformer
Her gis det beskrivelse av undervisnings- og læringsformer som benyttes i emnet, eventuell fordeling mellom forelesninger, gruppearbeid, lab og lignende. Undervisnings- og læringsformene skal være tilpasset læringsutbyttet for emnet og bidra til at dette oppnås. Bruk av digitale verktøy skal omtales.
Til grunn for fastsettelse av emnestørrelse skal det beregnes et forventet arbeidsomfang for studentene på 1.600 timer pr. studieår eller 27 timer pr. studiepoeng, jf. forskrift om studier og eksamen § 13. Det skal framgå hva som er forventet arbeidsomfang i et gitt emne. I beregningen av arbeidsomfanget skal alle studierelaterte aktiviteter telles med. Det er utarbeidet et skjema som grunnlag for beregningen som skal fylles ut og legges ved for alle nye emner som skal godkjennes i Studieutvalget. Studieutvalget har også anbefalt at dette skjemaet skal tas i bruk i forbindelse med beregning av arbeidsomfang ved revisjon av alle universitetets emner.
Dersom emnet har obligatorisk undervisning eller praksis, skal dette oppgis her. Omfang av eventuell praksis må angis. Emnebeskrivelsen skal inneholde en detaljert oversikt over obligatorisk undervisning eller henvisning til slik oversikt. Det skal angis hvor stor del av undervisningen som er obligatorisk. Med mindre annet framgår av studieplan eller emnebeskrivelse, kreves det 80 % frammøte til obligatorisk undervisning, gruppesamlinger og praksis, jf. forskriftens § 12b.
Alle studenter skal ha veiledning før bacheloroppgave og masteroppgave leveres til sensur. Omfang av obligatorisk veiledning skal framgå av studieplanen for det enkelte studieprogram, jf. forskriftens § 6.3 og § 7.2.
Eventuelle unntak fra hovedregelen om offentlige forelesninger etter lov om universiteter og høyskoler § 3-8 (2) angis her.
# Vilkår for å gå opp til eksamen
Vilkår for å gå opp til eksamen er krav som stilles til studenten innenfor et spesifikt emne. Eventuelle vilkår for å gå opp til eksamen (f. eks. beståtte oppgaver, bestått praksis, frammøte til obligatorisk undervisning, m.m.) angis. Vilkårene skal bidra til at læringsutbyttet i emnet oppnås. Vilkår skal normalt ikke inngå i grunnlaget for karakterfastsettelse. Det bør framgå hvor nærmere informasjon om vilkår for å gå opp til eksamen er å finne. Slik informasjon bør foreligge i Canvas.
# Eksamen
Her gis det en beskrivelse av eksamensform(er), jf. forskriftens § 14. Det presiseres at digital eksamen ikke anses som en egen eksamensform, men som en måte å gjennomføre for eksempel skoleeksamen eller hjemmeeksamen på. Skriftlig eksamen brukes som betegnelse på individuell skriftlig eksamen under tilsyn (skoleeksamen).
Eksamensformen skal, eventuelt sammen med vilkår for å gå opp til eksamen, sikre at læringsutbyttet i emnet oppnås. Følgende skal presiseres:
* varighet på eksamen (ved skriftlig eksamen og hjemmeeksamen)
* vekting av deleksamener
* om eventuell muntlig eksamen er justerende eller vektes selvstendig
* for alle andre eksamener enn skriftlig skoleeksamen må det opplyses om disse gjennomføres individuelt eller i gruppe
* dersom eksamen gjennomføres i gruppe, må det oppgis om karaktergivningen på gruppeeksamen er felles for hele gruppen eller individuell
* ved mappevurdering må det framgå hva som skal inngå i mappen, eventuelt kan det opplyses hvor nærmere informasjon er å finne (normalt i Canvas)

Vurderingsuttrykk må angis (bokstavkarakterer eller bestått/ikke bestått), jf. forskriftens § 16.

# Studentevaluering
Følgende formulering benyttes:
Studieprogramleder fastsetter i samråd med studenttillitsvalgt evalueringsform og om emnene skal ha midtveis- eller sluttevaluering i tråd med kvalitetssystemet kapittel 4.1.
# Tilbys som enkeltemne
«Ja, hvis ledig plass»
Dersom emnet ikke tilbys som enkeltemne fylles dette feltet ikke ut. Da vil det heller ikke framkomme i visning av emnebeskrivelsen.
Det vises til notat om prinsipper for enkeltemneopptak, jf. US-sak 118/18.
# Åpent for privatister
Ja/nei
# Vurderingsordning for privatister
Dersom emnet er åpent for privatister, og det er noen former for obligatorisk frammøte, vilkår for å gå opp til eksamen, eller lignende, bør det være en egen (lenger/mer omfattende) eksamen for privatister.
# Studiepoengreduksjoner
Dersom dette er aktuelt for emnet, angis studiepoengreduksjoner.
# Ansvarlig fakultet
Navn på fakultetet
